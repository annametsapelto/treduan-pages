# Käyttäjät

Sivuston tekijänä olet automaattisesti pääkäyttäjä. *Käyttäjät*-kohdasta voit säätää omia asetuksiasi ja esimerkiksi WordPressin ulkoasuasetuksia.

## Uusi käyttäjä

On erilaisia tilanteita, joissa täytyy lisätä käyttäjiä. Esimerkiksi jos olisitte tekemässä ammattimaisesti WordPress-sivustoa, todennäköisesti joku toinen olisi se, joka alun jälkeen tulee lisäämään artikkeleja ja moderoimaan keskusteluja.

Uuden käyttäjän lisääminen on yksinkertaista eli uudelle käyttäjälle annetaan käyttäjätunnus ja täytetään joitakin tietoja, joista sähköposti ja salasana ovat pakollisia. Tämän lisäksi uudelle käyttäjälle pitää valita rooli.

## Käyttäjien roolit

### Tilaaja (Subscriber)

Tilaaja voi ainoastaan lukea sisältöjä, kirjoittaa kommentteja ja päivittää omaa profiiliaan. Tyypillisesti tällainen käyttäjä on vaikkapa verkkokaupan asiakas. Tilaaja ei voi tehdä muutoksia verkkosivulle.

### Avustaja (Contributor)

Avustaja voi luoda ja muokata omia artikkelejaan, mutta ne pitää hyväksyttää jollakulla, jolla on laajemmat oikeudet. Avustaja ei voi lisätä mediatiedostoja.

### Kirjoittaja (Author)

Kirjoittaja voi kirjoittaa ja julkaista artikkeleja sekä muokata omia julkaisujaan ja lisätä mediatiedostoja. Kirjoittaja ei kuitenkaan voi muokata toisten artikkeleja tai muokata sivustoa muuten.

### Päätoimittaja (Editor)

Päätoimittaja voi luoda, julkaista, muokata ja poistaa artikkeleja ja sivuja vapaasti. Päätoimittaja voi myös lisätä mediatiedostoja ja kategorioita sekä moderoida kommentteja. Päätoimittaja ei kuitenkaan voi säätää teemoja tai lisäosia.

### Ylläpitäjä (Administrator)

Ylläpitäjä kykenee tekemään kaikkea sivustolla mukaan lukien säätää teemoja ja lisäosia, ladata uusia teemoja ja lisäosia, lisätä, muokata ja poistaa käyttäjiä, päivittää teemoja ja lisäosia sekä muokata sivuston koodia. Sivuston tekijänä olet automaattisesti Ylläpitäjä.

## Demotehtävä

1. Opettaja jakaa teidät pareihin. Lisätkää parillenne käyttäjätunnus sivulle (etunimi_sukunimi) Päätoimittajan oikeuksilla ja lähettäkää sivustonne osoite ja käyttäjätunnus ja salasana parillenne.
2. Kun saat käyttäjätunnuksen ja salasanan, kirjaudu parinne sivulle. Käy katsomassa, mitä kykenet sivulla tekemään. Kirjoita sitten lyhyt mutta asiallinen artikkeli parisi sivulla ja julkaise se.
3. Käy sitten omalla sivullasi katsomassa parisi artikkelia. Voit halutessasi poistaa sen.
4. Käy lopuksi säätämässä parisi käyttäjärooli joko Tilaajaksi tai Avustajaksi.